# 42 İstanbul

## 42 İstanbul Nedir?
42 İstanbul, Ecole 42'nin oluşturduğu bir kodlama okuludur. Ecole 42'nin Türkiye'de iki şubesi var. Bunlardan birisi 42 Kocaeli iken diğeri 42 İstanbul'dur.
## Nedir Bu Ecole 42?
Ecole 42, dünyanın en iyilerinden olarak tanınan bir kodlama okuludur. Oyunlaştırılmış ve proje tabanlı akran öğrenmesi yöntemine dayalı yenilikçi ve yıkıcı bir eğitim modeline sahiptir. 2013'te Paris'te kurulan 42, dünya çapında 30'dan fazla şehirde bulunmaktadır.
### Başvuru Süreci;
***
42 İstanbul proje tabanlı bir okuldur. Bu okula katılabilmek için [web sitesi](https://42istanbul.com.tr)nde kayıt olduktan sonra 2 adet oyun sizi bekliyor. Bunlardan bir tanesi algoritma bilgisini sorgulayan 2 saatlik sınav, diğeri ise 20 dakikalık hafıza sınavıdır. Bu 2 sınavı tamamladınız diyelim... 48 saat içerisinde başarılı olup olmadığınıza dair hesabınızı oluşturduğunuz maile ileti gelir. Başarılı olduysanız bir tanışma toplantısı için davet adresi gönderilir. Gönderilen adreste bulunan toplantı tarihlerinden boş olan bir tarih görürseniz o toplantıya kayıt olmanız gerekiyor. Diyelim kayıt olduğunuz toplantı günü geldi. Söylenilen saatte toplantıda olmalısınız. Bu süreç, hızlı olmanız gereken süreç... Toplantıda size 42 tanıtılacak, sorduğunuz sorular cevaplanacak. Ve size bir link gönderilecek. O linkten sizin kişisel bilgilerinizin girilmesini isteyecek. Bu aşamada elinizi hızlı tutmalısınız. Bilgilerinizi doğru ve eksiksiz doldurmalısınız. Çünkü bu alandan sonra karşınıza havuz için kayıt tarihleri çıkacak. Hızlı olan kazanır... Havuz tarihlerinden birine  kayıt olduktan sonra o tarihten önce check-in için kampüste bulunmanız gereken 2 tarih verilecek. O tarihlerinden birinde kampüste olmalısınız. Kampüsü ilk defa orada canlı olarak göreceksiniz. Gerçekten heyecan verici... Artık havuz eğitimine katılımınız için son girişleriniz ve kaydınız kampüste yapılacak. Kaydınızı oluşturduktan sonra 24 saat içinde Slack bağlantı linki mail olarak gönderilecek. Artık havuza girmeye hazırsınız.
### Havuz Eğitimi Süreci;
---
Havuzdaki ilk gününüz çok önemli. Çünkü akran öğrenimi sisteminde sizden sosyal bir birey olmanız beklenir. Burada kodlama ile birlikte öğrendiğiniz en güzel şey sosyallik olacaktır. İlk günden projelere başlıyorsunuz. İlk iki proje *Shell* olarak göreceksiniz. *C* ye geçebilmeniz için *Shell 00*' ı ve *Shell 01*'i tamamlamış olmanız gerekiyor. Diyelim *Shell 00*'ı tamamladınız ama *Shell 01*'i tamamlayamadınız. Sorun etmeyin belirli bir bekleme süresi geçtikten sonra (*sanırım 2 gündü*) *C* projelerine geçebiliyorsunuz. Ben 2 günde *Shell 00* tamamlayıp direkt *C* projelerine geçtim. Çünkü Cuma günü beni bekleyen sınav vardı. Bir an önce *Shell*'i tamamlayıp *C* ye geçmeliydim. O şekilde de yaptım. 42'de her Cuma günü (aksilik olmadığı sürece) sınav oluyoruz. Projeleri ve sınavları tamamlayarak (başarılı olmak kaydıyla) level kazanıyoruz. Ben girdiğim tüm sınavları başarıyla tamamladım. Projelerde ise *C 06* ya kadar gelebildim. Havuz eğitimini geçmem için yeterli oldu. Ve ana eğitime geçebilmem için hak kazandığım mail olarak gönderildi. 42 İstanbul'da yaptığım projeleri sizinle paylaşıyorum.
